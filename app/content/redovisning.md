Redovisning
===========

Kmom01
------
**Utvecklingsmiljö**: Jag använder mestadels Linux Mint, med Apache2, PHPMyAdmin och MySQL installerat. För editering använder jag KDevelop och filöverföring FileZilla. Växlar ibland till andra utvecklingsmiljöer, då i Windows och med WAMP och jEdit som editeringsprogram.

**Ramverk**: Jag känner till begreppet ramverk, men det har ändå framstått som lite vagt för mig vad egentligen ett ramverk är. Det ska bli kul att bli insatt i under kursen. 

**Avancerade begrepp**: Svårt för mig att avgöra vilka nya begrepp jag lär mig anses vara avancerade? Det enklaste är väl att säga nej, troligtvis inte eftersom det mesta i det här momentet kändes nytt för mig. Dependency injection och service locator var några begrepp där jag kände att texten (om ramverket Phalcon) var väldigt lång och teknisk och jag behöver antagligen ta mig igenom den fler gånger om det ska fastna. 

Namespaces har jag träffat på tidigare, då jag har använt XML och gjort mina egna scheman. Interfaces, Abstract classes och Traits har man ju träffat på i förra kursen, oophp, men jag minns att redan då var det lite abstrakt (!) för mig, jag tror jag kommer att behöva göra praktiska exempel för att riktigt greppa.

**Min uppfattning om Anax-MVC**: Det jag tänker mest på är katalogstrukturen, att jag måste greppa den och lära mig vad som ska finnas på vilket ställe. Att först läsa igenom texten Anax som MVC-ramverk och sedan göra uppgiften Bygg din me-sida med Anax-MVC kändes pedagogiskt och bra. Jag gick fram och tillbaka mellan artiklarna för att hitta informationen till att göra uppgiften. Det är många kataloger i ramverket som inte har berörts än efter denna uppgift, vilket får mig att känna att detta ramverk är komplicerat. Jag är glad att vi inte bygger det från grunden, utan att vi har en mall att utgå från.

**Läsningen**: Mycket text, mycket tekniskt.  "PHP The Right Way" och rekommendationerna från PHP-FIG, t.ex. är sidor jag kommer behöva gå tillbaka till flera gånger om jag ska vara säker på att det blir rätt. Svårt att plugga in utantill, man behöver applicera det i praktiken.

**Kursmomentet**
I det här kursmomentet ingick i en extrauppgift att lägga upp Anax-MVC på GitHub, vilket jag såg till att göra nästan det första jag gjorde innan jag började arbeta med uppgiften. Detta för att få en möjlighet att börja lära mig att arbeta med Git. Det har varit en tröskel att komma igång med Git tidigare, men nu när jag har kommit igång med det tycker jag att det känns mycket lättare. Jag tyckte att guiden på dbwebb var bra, jag tog även hjälp av Codeschool övningen och Gits dokumentation. Att använda GitHub känns som en bra lösning för mig eftersom jag använder 3-4 olika datorer och olika miljöer eftersom jag inte alltid sitter hemma och jobbar. Nu ligger all "originalkod" på ett ställe och jag behöver inte hålla reda på vad jag måste kopiera över, eftersom git håller reda på ev. ändringar.

Några svårigheter som dök upp var med övningen "Snygga länkar". I min Linuxmiljö fick jag länkarna till att bli snygga när man förde musen över dem. Men när man klickade på dem hittades inte sidan (vilket den gjorde innan jag lade till snygga länkar). Testade istället i min WAMP installation på Windows. Då kom jag inte ens åt webroot-katalogen i webläsaren. Forbidden access. Tog bort koden i .htaccess-filen och sedan funkade det igen. Men inga snygga länkar då. På studentservern funkade det utan problem. Sådana här fel, som inte har med koden att göra, utan med inställningar i t.ex. apache, gör mig oerhört frustrerad, eftersom det är så svårt att få hjälp med det. 

Jag är väldigt glad att vi skriver redovisningstexter m.m. i markdown nu. Det känns mycket mer lättläst och lättredigerat i jämförelse med html-kod när man ska hålla på att styckeindela med mera. Tycker också det är smart med "content"-katalogen, att där ligger filer man kan redigera, i jämförelse med att ha texterna som poster i en databas. Detta känns smidigt.

Eftersom jag upplevde att svårighetsgraden ökade mellan htmlphp och oophp, misstänkte jag att svårighetsgraden skulle öka igen i phpmvc. Och ja, det har det gjort. Därför ska jag försöka hitta så mycket tid som möjligt till kursen så att jag kan låta övningarna ta den tid de behöver. Känns som att det är mycket nu som behöver sjunka in för att man ska lära sig det. 

